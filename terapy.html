<!DOCTYPE html>
<html lang="pl">
<head>
    <meta charset="UTF-8">
    <title>Terapia</title>
</head>
<body>
<h1>Terapia</h1>

<p>….nie ma sensu chyba opisywać tego co przeżywaliśmy po diagnozie. Rodzina, przyjaciele, znajomi nie wiedzieli jak się
    zachować, co powiedzieć… bo co można powiedzieć nam, których znają, z którymi się przyjaźnią, nasze dzieci się razem
    bawiły, chodziły do przedszkola, że Amelka która trzymali na kolanach, z która się wygłupiali jest śmiertelnie
    chora, że teraz widzą ją chodzącą, mówiącą, że ten mały cud, w ciągu kilku lat umrze.</p>

<p>Zaczęliśmy szukać pomocy, kontaktować się z rodzicami innych chorych dzieci. Nic, totalna ściana. Rodzice chłopca
    Antosia Kaperka brali udział kilka lat w terapii enzymatycznej, która dawała nadzieję. Ale terapii już nie ma, bo
    koncern farmaceutyczny zawiesił badania i produkcję, a że skazali dzieci na śmierć… no cóż ekonomia. Nie poddajemy
    się i szukamy dalej; płaczemy, nie jemy, nie śpimy patrzymy na śpiącą obok Amelkę. Jak się z tym pogodzić, jak jej
    wytłumaczyć, gdy zapyta co się z nią dzieję,. Modlimy się o cud.</p>

<p>Rozmawiamy z bliskimi, Amelka chodzi normalnie do przedszkola, ale te spojrzenia, te smutne oczy mijających nas
    rodziców, wszyscy już wiedzą, a my niczego nie ukrywamy, bo po co, to przecież nie nasza wina.</p>

<p>Po kilku dniach spotykam się wieczorem z sąsiadem Michałem, przyjaźnimy się i często razem spędzamy czas. Mają córkę
    Martusię, nazywam ją „sprężynką”, to najlepsza koleżanka Amelusi. Michał mówi, że znalazł jakąś stronę po włosku,
    nie do końca wiadomo o co chodzi, ale cos tam piszą o leukodystrofii.</p>

<p>Bingo, Włosi prowadzą eksperyment medyczny – terapię genową. Może się udać, nawiązujemy kontakt. Kontaktujemy się
    jeszcze z klinika w Paryżu i Amsterdamie, ale tam nie ma terapii, tylko obserwacja choroby. Włosi odpowiadają,
    natychmiast wysyłamy dokumenty. Czekamy i się modlimy do Ojca</p>

<p>Świętego, nasz kochany Papież Polak, niech zdarzy się cud. Modlimy się, aby Amelka mogła być zakwalifikowana do
    terapii, co nie jest wcale pewne, ponieważ musi spełnić określone warunki, przejść różnego rodzaju testy
    medyczne.</p>

<p>Dostajemy maila, że mamy się szykować na przylot. Cieszymy się jak szaleni. Wylot mamy 18 maja 2011 roku, później
    ktoś nam uświadomi, że to data urodzin Ojca Świętego. Na zmianę euforia miesza się z wątpliwościami, co będzie jak
    się nie uda?</p>

<p>Włochy piękne, gorące, słoneczne. Wakacje tutaj to czyta przyjemność, ale my myślimy tylko o jednym, będą oglądali
    naszego skarbka jak kolejny przypadek, a jeśli jest już za późno….</p>

<p>22 maja pierwsza wizyta z lekarzami. Idziemy z Justynką. Niosę Amelkę „na barana”, upał straszny, w ustach pustynia,
    w głowie mętlik. Poznajemy lekarzy, psychologów, jest tłumacz – Ula, jak się okazuje Polka, pochodząca z Poznania,
    uff jest ktoś znajomy. Szczegółowy wywiad, testy. Amelka musi biegać, chodzić po schodach, w górę i w dół, ma usiąść
    i wstać, cos narysować, podnieść z podłogi długopis, ocena trwa cały czas. Nawet jak Amelka siedzi na krześle w
    trakcie naszej rozmowy jest uważnie obserwowana. Wszyscy są bardzo mili i ciepli, my też się uśmiechamy, ale to co
    się w nas dzieje, serce chce wyskoczyć z klatki, chcemy wykrzyczeć, wybłagać decyzje, powiedzcie wreszcie – tak!!!
    Amelka się kwalifikuje!!!. Po mniej więcej 3 godzinach żegnamy się, bez słowa, nikt nam nic nie mówi, nic nie wiemy,
    jeszcze za wcześnie na decyzję. Czekamy…</p>

<p>Jest telefon od włoskiej koordynatorki Miriam, cudownej osoby. Jesteśmy krok dalej. Kolejne testy. Tym razem krew
    szpik, określenie mutacji itp. Mamy dziwne odczucia: radość, bo to już kroczek dalej i obawa, czy się nie okaże, że
    Amelusia ma coś co ją zdyskwalifikuje. Cały czas słyszymy, że to nie jest jeszcze decyzja na tak, to jest jeszcze
    droga do niej i byśmy mieli świadomość, że możemy wrócić do Polski. Kilka dni przerwy.</p>

<p>Mieszkamy w hotelu. Pokój super, otoczenie też, fontanna, wielki staw a w nim żółwie ?!?! Robimy dalszy rekonesans,
    jest sklep, kościół, plac zabaw. Robimy pierwsze&nbsp; zakupy. O kurczę! Złotówka jednak za dużo nie jest warta. Ale
    to tylko pieniądze, póki co są, będziemy się martwić później, najważniejsza jest Amelka.</p>

<p>Znów telefon, mamy być w szpitalu. Spotkanie z doktor Allesandą Biffi i doktor Marią Sessą, odpowiedzialnymi za
    badanie. Idziemy tam z duszą na ramieniu. Wreszcie jest decyzja!!! Amelka zakwalifikowała się do Terapii Genowej!!!
    Do eksperymentu medycznego jedynego na świecie, który może dać jej szansę na ŻYCIE!!!!!. Jesteśmy przeszczęśliwi.
    Dzwonimy do wszystkich znajomych, którzy cieszą się razem z nami.</p>

<p>Miriam daje nam nowe wytyczne dotyczące naszego pobytu w Mediolanie i samej terapii. Po kilku dniach wprowadzamy się
    do mieszkania, które wynajęła nam Fundacja Telethon. Przylatuje też do Mediolanu mama Justynki, ukochana babcia
    Amelki, aby nam pomóc, ponieważ Justynka jest już w&nbsp; zaawansowanej ciąży. Zaczynają się żmudne przygotowania do
    terapii. Zakładają Amelce port-a-cath, czyli centralne wkłucie do podawania leków i chemii. Pobierają jej również
    300ml szpiku kostnego jako zabezpieczenie, gdyby po chemii szpik nie podjął pracy. Znowu dziesiątki badań i testów,
    okulista, kardiolog, stomatolog, rentgen klatki, echo serca itp. Itd. Wreszcie wyznaczają nam termin przyjęcia na
    oddział hematologii na 4 lipca. Nie możemy się już doczekać i odliczamy dni.</p>

<p>4 lipca, w niedzielę Amelkę przyjmują na oddział hematologii, izolatka nr 213. Czy będzie szczęśliwa? Na noc zostaję
    z Amelcią w izolatce. W poniedziałek pobierają szpik do modyfikacji genetycznej! Po południu wchodzi do izolatki
    profesor Aiuti i mówi, że terapia nie może się odbyć, bo Amelka nie wytworzyła odpowiedniej ilości szpiku do
    modyfikacji. Nogi się pod nami ugięły! Co?! Jak to?! Co teraz będzie?! Łzy same ciekną po policzku, krzyczymy z
    bezsilności. Lekarze nas uspokajają. Jeszcze nie wszystko stracone. Znajdują sposób na szybką odbudowę szpiku, ale
    cała procedura przesuwa się o 2 tygodnie. To nic, wytrzymamy, żeby tylko wszystko się udało. Wychodzimy ze szpitala
    pełni nadziei, ale i obaw.</p>

<p>Mijają najdłuższe 2 tygodnie w naszym życiu, wracamy do szpitala. Tym razem kierują nas do izolatki nr 212. Amelia
    otrzymuje lek pobudzający pracę szpiku i po 5 dniach udaje się pobrać odpowiednią ilość szpiku do modyfikacji. We
    wtorek 20 lipca pierwsza chemia. Wlewy z Busulfanu co 6 godzin przez 4 dni. Koszmar, chociaż w sumie nic się nie
    dzieje niepokojącego. Amelka jest radosna, ma apetyt, wszystko w porządku. Justynka bardzo to przeżywa, bo ze
    względu na ciążę nie może być z Amelusią w izolatce. Ja na zmianę z teściową czuwamy przy Amelce. Wreszcie w sobotę
    23 lipca o godzinie 19-tej do izolatki wchodzi dr Biffi, dr Sessa, dr Evangelio, dr Lorioli, dr Fumagalli, Miriam i
    pielęgniarka Federica. Na tacy 2 strzykawki ze zmodyfikowanym szpikiem zamkniętym w wirusie HIV. Nareszcie !!!</p>
</body>
</html>
